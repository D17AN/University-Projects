Dezvoltat în prima jumătate a secolului al XIX-lea ca o reacție împotriva rigorilor
clasicismului, a regulilor sale rigide, romantismul este mișcarea artistică și literară
caracterizată prin libera expresie a sentimentului, cultul eului, înnoirea limbajului poetic și,
implicit, modificarea discursului literar. După secolele anterioare de claritate rațională,
idealul estetic se naște acum din mister, fantezie și trăire pasională, sunt explorate depărtările
și transcendentul, iar procedeul artistic fundamental este antiteza, oglindă a unui eu ce ,,își
descoperă, cu surpriză, fervoare, îndoială sau apoi ură, destinul său splendid și mizerabil, de
stăpân al spiritului și ironie a nimiculuiˮ (Paul Cornea).